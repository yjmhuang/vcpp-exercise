# 金剛般若波羅蜜經
姚秦 三藏法師 鳩摩羅什譯
## 法會因由
如是我聞：
一時， ^1a

佛在舍衛國祇樹給孤獨園，
與大比丘眾千二百五十人俱。 ^1b

爾時，世尊食時，著衣持缽，
入舍衛大城乞食。 ^1c

於其城中，次第乞已，
還至本處。
飯食訖，收衣缽，洗足已，
敷座而坐。 ^1d

 (缺譯）^1e
## 善現啟請
（缺譯）^2a

時長老須菩提，
在大眾中，
即從座起，偏袒右肩，右膝著地，合掌恭敬，而白佛言： ^2b

希有，世尊！
如來善護念諸菩薩，
善付囑諸菩薩。 ^2c

世尊！善男子、善女人，發阿耨多羅三藐三菩提心，
云何應住？云何降伏其心？ ^2d

佛言：善哉、善哉！須菩提，如汝所說， ^2e

如來善護念諸菩薩，
善付囑諸菩薩。 ^2e

汝今諦聽，當為汝說！
善男子、善女人發阿耨多羅三藐三菩提心，應如是住、如是降伏其心。 ^2f

「唯然，世尊！」願樂欲聞。 ^2g
## 大乘正宗
佛告須菩提：諸菩薩摩訶薩，應如是降伏其心， ^3a

所有一切眾生之類， 
若卵生、若胎生、若濕生、若化生、
若有色、若無色、若有想、若無想、若非有想非無想，
我皆令入無餘涅槃而滅度之； ^3b

如是滅度無量無數無邊眾生，實無眾生得滅度者。 ^3c

（缺譯） ^3d

何以故？須菩提，若菩薩有我相、人相、眾生相、壽者相，即非菩薩。 ^3e
## 妙行無住
復次，須菩提，
菩薩於法，應無所住行於布施。 ^4a

所謂不住色布施，不住聲、香、味、觸、法布施。 ^4b

須菩提，菩薩應如是布施，不住於相。 ^4c

何以故？若菩薩不住相布施，其福德不可思量。 ^4d

須菩提！於意云何，東方虛空，可思量不？ ^4e

不也，世尊！ ^4f

須菩提！南西北方、四維上下虛空，可思量不？ ^4g

不也，世尊！ ^4h

須菩提！菩薩無住相布施，福德亦復如是不可思量。 ^4i

須菩提，菩薩但應如所教住。 ^4j
## 如理實見
須菩提！於意云何，可以身相見如來不？ ^5a

不也，世尊，不可以身相得見如來！ ^5b

何以故？如來所說身相，即非身相。 ^5c

佛告須菩提：^5d

凡所有相，皆是虛妄！
若見諸相、非相，則見如來！ ^5e
## 正信希有
須菩提白佛言： ^6a

世尊！頗有眾生，得聞如是言說章句，生實信不？ ^6b

佛告須菩提：莫作是說。 ^6c

如來滅後，後五百歲，有持戒修福者， ^6d

於此章句能生信心，以此為實。 ^6e

當知是人，不於一佛、二佛、三四五佛而種善根， ^6f

已於無量千萬佛所種諸善根， ^6g

聞是章句，乃至一念，生淨信者， ^6h

須菩提，如來悉知、悉見，是諸眾生得如是無量福德。 ^6i

何以故？是諸眾生無復我相、人相、眾生相、壽者相， ^6j

無法相，亦無非法相。 ^6k

何以故？是諸眾生若心取相，則為著我、人、眾生、壽者。若取法相，即著我、人、眾生、壽者； ^6l

何以故？若取非法相，即著我、人、眾生、壽者。 ^6m

是故，不應取法、不應取非法！ ^6n

以是義故，如來常說，汝等比丘知我說法如筏喻者。法尚應捨，何況非法！ ^6o
## 無得無說

（缺譯） ^7a

須菩提，於意云何，如來得阿耨多羅三藐三菩提耶，如來有所說法耶？ ^7b

須菩提言：
如我解佛所說義，無有定法名阿耨多羅三藐三菩提，亦無有定法如來可說。 ^7c

何以故？如來所說法皆不可取、不可說，非法、非非法。 ^7d

所以者何？一切賢聖皆以無為法而有差別。 ^7e
## 依法出生
須菩提，於意云何，若人滿三千大千世界七寶以用布施 ，是人所得福德寧為多不？ ^8a

須菩提言：甚多，世尊！ ^8b

何以故？是福德即非福德性，是故如來說福德多。 ^8c

（缺譯） ^8d

若復有人，於此經中受持乃至四句偈等，為他人說，其福勝彼。 ^8e

何以故？須菩提，一切諸佛，及諸佛阿耨多羅三藐三菩提法，皆從此經出。 ^8f

須菩提，所謂佛法者，即非佛法！ ^8g
## 一相無相
須菩提，於意云何，須陀洹能作是念『我得須陀洹果』不？ ^9a

須菩提言：不也，世尊！何以故？須陀洹，名為入流，而無所入；
不入色、聲、香、味、觸、法，是名須陀洹。 ^9b

（缺譯） ^9c

須菩提，於意云何，斯陀含能作是念『我得斯陀含果』不？ ^9d

須菩提言：「不也，世尊！何以故？斯陀含，名一往來，而實無往來，是名斯陀含。」 ^9e

「須菩提，於意云何，阿那含能作是念『我得阿那含果』不？」 ^9f

須菩提言：「不也，世尊！何以故？阿那含，名為不來，而實無來，是故名阿那含。」 ^9g

「須菩提，於意云何，阿羅漢能作是念『我得阿羅漢道』不？」 ^9h

須菩提言：「不也，世尊！何以故？實無有法名阿羅漢！
世尊，若阿羅漢作是念『我得阿羅漢道』，即為著我、人、眾生、壽者。 ^9i

世尊！佛說我得無諍三昧，人中最為第一，是第一離欲阿羅漢。
我不作是念：『我是離欲阿羅漢』。 ^9j

世尊，我若作是念『我得阿羅漢道』，世尊則不說『須菩提是樂阿蘭那行』者！ 
以須菩提實無所行，而名須菩提是樂阿蘭那行！」 ^9k
## 莊嚴淨土
佛告須菩提：「於意云何，如來昔在然燈佛所，於法有所得不？」 ^10a

「不也，世尊，如來在然燈佛所，於法實無所得。」 ^10b

「須菩提，於意云何，菩薩莊嚴佛土不？」 ^10c

不也，世尊！何以故？莊嚴佛土者，則非莊嚴，是名莊嚴。 ^10d

是故，須菩提，諸菩薩摩訶薩應如是生清淨心，不應住色生心，不應住聲、香、味、觸、法生心，應無所住而生其心。 ^10e

「須菩提！譬如有人，身如須彌山王。於意云何，是身為大不？」 ^10f

須菩提言：「甚大，世尊！何以故？佛說非身，是名大身。」 ^10g
## 無為福勝
「須菩提，如恒河中所有沙數，如是沙等恒河，於意云何，是諸恒河沙寧為多不？」 ^11a

須菩提言：「甚多，世尊！但諸恒河尚多無數，何況其沙！」 ^11b

「須菩提，我今實言告汝，若有善男子、善女人，以七寶滿爾所恒河沙數三千大千世界，以用布施，得福多不？」 ^11c

須菩提言：「甚多，世尊！」 ^11d

佛告須菩提：「若善男子、善女人，於此經中乃至受持四句偈等，為他人說，而此福德勝前福德。 ^11e
## 尊重正教
復次，須菩提，隨說是經乃至四句偈等，當知此處，一切世間天、人、阿修羅皆應供養，如佛塔廟。 ^12a

何況有人，盡能受持、讀誦！ ^12b

須菩提！當知是人成就最上第一希有之法！ 
若是經典所在之處，則為有佛，若尊重弟子。」 ^12c
## 如法受持
爾時，須菩提白佛言：
「世尊，當何名此經，我等云何奉持？」 ^13a

佛告須菩提：
「是經名為『金剛般若波羅蜜』。
以是名字，汝當奉持。 
所以者何？
須菩提，佛說般若波羅蜜，則非般若波羅蜜。」 ^13b

「須菩提，於意云何，如來有所說法不？」 ^13c

須菩提白佛言：「世尊！如來無所說。」 ^13d

「須菩提，於意云何，三千大千世界所有微塵，是為多不？」^13e

須菩提言：「甚多，世尊！」 ^13f

「須菩提，諸微塵如來說非微塵，是名微塵；
如來說世界非世界，是名世界。」 ^13g

「須菩提，於意云何，可以三十二相見如來不？」^13h

「不也，世尊，不可以三十二相得見如來！ 
何以故？如來說三十二相即是非相，是名三十二相。」 ^13i

「須菩提，若有善男子、善女人，以恒河沙等身命布施；
若復有人，於此經中乃至受持四句偈等，為他人說，其福甚多。」 ^13j
## 離相寂滅
爾時，須菩提聞說是經，深解義趣，涕淚悲泣而白佛言： ^14a

「希有，世尊！佛說如是甚深經典！我從昔來所得慧眼，未曾得聞如是之經！ ^14b

世尊，若復有人得聞是經，信心清淨，則生實相，當知是人成就第一希有功德！
世尊！是實相者，則是非相，是故如來說名實相。 ^14c

世尊，我今得聞如是經典，信解受持，不足為難。 
若當來世，後五百歲，其有眾生得聞是經，信解受持，是人則為第一希有！ ^14d

何以故？此人無我相、人相、眾生相、壽者相。 ^14e

所以者何？我相即是非相，人相、眾生相、壽者相，即是非相。 ^14f

何以故？離一切諸相，則名諸佛。」
佛告須菩提： ^14g

「如是、如是！
若復有人得聞是經，不驚、不怖、不畏，當知是人甚為希有！ ^14h

何以故？須菩提，如來說第一波羅蜜，非第一波羅蜜，是名第一波羅蜜。 ^14i

須菩提，忍辱波羅蜜，如來說非忍辱波羅蜜。 ^14j

何以故？須菩提，如我昔為歌利王割截身體。我於爾時，無我相、無人相、無眾生相、無壽者相。  ^14k

何以故？我於往昔節節支解時，若有我相、人相、眾生相、壽者相，應生瞋恨。 ^14l

須菩提！又念過去，於五百世作忍辱仙人。於爾所世，無我相、無人相、無眾生相、無壽者相。 ^14m

是故，須菩提，菩薩應離一切相，發阿耨多羅三藐三菩提心， 
不應住色生心，不應住聲、香、味、觸、法生心，應生無所住心。 ^14n

若心有住，則為非住！ 是故佛說：『菩薩心不應住色布施。』 ^14o

須菩提，菩薩為利益一切眾生，應如是布施。 ^14p

如來說一切諸相即是非相；又說一切眾生則非眾生。 ^14q

須菩提，如來是真語者、實語者、如語者、不誑語者、不異語者。 ^14r

須菩提，如來所得法，此法無實無虛。 ^14s

須菩提，若菩薩心住於法而行布施，如人入闇，則無所見； ^14t

若菩薩心不住法而行布施，如人有目，日光明照，見種種色。 ^14u

須菩提，當來之世，若有善男子、善女人，能於此經受持、讀誦，則為如來以佛智慧，悉知是人、悉見是人，皆得成就無量無邊功德。 ^14v
## 持經功德
須菩提，若有善男子、善女人，初日分以恒河沙等身布施，
中日分復以恒河沙等身布施，
後日分亦以恒河沙等身布施，
如是無量百千萬億劫以身布施； ^15a

若復有人聞此經典，信心不逆，其福勝彼。何況書寫、受持、讀誦、為人解說！ ^15b

須菩提，以要言之，是經有不可思議、不可稱量无邊功德！ ^15c

如來為發大乘者說、為發最上乘者說！ ^15d

若有人能受持、讀誦、廣為人說，如來悉知是人、悉見是人！ ^15e

皆得成就不可量、不可稱、無有邊、不可思議功德！
如是人等，則為荷擔如來阿耨多羅三藐三菩提！ ^15f

何以故？須菩提，若樂小法者，
著我見、人見、眾生見、壽者見，
則於此經不能聽受、讀誦、為人解說！ ^15g

須菩提，在在處處若有此經，一切世間天、人、阿修羅所應供養！當知此處則為是塔。皆應恭敬，作禮圍繞，以諸華香而散其處！ ^15h
## 能淨業障
復次，須菩提，善男子、善女人受持、讀誦此經，若為人輕賤， ^16a

是人先世罪業，應墮惡道，以今世人輕賤故，先世罪業則為消滅，當得阿耨多羅三藐三菩提！ ^16b

須菩提，我念過去無量阿僧祇劫，於然燈佛前，得值八百四千萬億那由他諸佛，悉皆供養承事，無空過者！ ^16c

若復有人於後末世能受持、讀誦此經，^16d

所得功德於我所供養諸佛功德， 百分不及一，千萬億分、乃至算數譬喻所不能及！ ^16e

須菩提，若善男子、善女人，於後末世，有受持、讀誦此經所得功德，我若具說者，或有人聞，心則狂亂、狐疑不信！ ^16f

須菩提，當知是經義不可思議，果報亦不可思議！」 ^16g
## 究竟無我
爾時，須菩提白佛言：「世尊，善男子、善女人，發阿耨多羅三藐三菩提心，云何應住、云何降伏其心？」 ^17a

佛告須菩提：「善男子、善女人，發阿耨多羅三藐三菩提者，當生如是心：
『我應滅度一切眾生。 
滅度一切眾生已，而無有一眾生實滅度者。』 ^17b

何以故？須菩提，若菩薩有我相、人相、眾生相、壽者相，則非菩薩！ ^17c

所以者何？須菩提，實無有法，發阿耨多羅三藐三菩提者！」 ^17d

「須菩提，於意云何，如來於然燈佛所，有法得阿耨多羅三藐三菩提不？」 ^17e

「不也，世尊，如我解佛所說義，佛於然燈佛所，無有法得阿耨多羅三藐三菩提！」 ^17f

佛言：「如是、如是
須菩提，實無有法，如來得阿耨多羅三藐三菩提！ ^17g

須菩提，若有法如來得阿耨多羅三藐三菩提者，然燈佛則不與我受記：『汝於來世，當得作佛，號釋迦牟尼。』 ^17h

以實無有法，得阿耨多羅三藐三菩提！是故，然燈佛與我受記，作是言：『汝於來世，當得作佛，號釋迦牟尼。』 ^17i

何以故？如來者，即諸法如義！ ^17j
若有人言『如來得阿耨多羅三藐三菩提』。須菩提，實無有法，佛得阿耨多羅三藐三菩提！ ^17k

須菩提，如來所得阿耨多羅三藐三菩提，於是中，無實無虛。是故如來說一切法皆是佛法！ ^17l

須菩提，所言一切法者，即非一切法，是故名一切法！」 ^17m

「須菩提，譬如人身長大。」 ^17n

須菩提言：「世尊，如來說人身長大，則為非大身，是名大身。」 ^17o

「須菩提，菩薩亦如是！若作是言『我當滅度無量眾生』，則不名菩薩！ ^17p

何以故？須菩提，實無有法，名為菩薩！」 ^17q

（缺譯） ^17r

（缺譯） ^17s

是故佛說，『一切法無我、無人、無眾生、無壽者』。 ^17t

須菩提，若菩薩作是言：『我當莊嚴佛土』，是不名菩薩！ ^17u

何以故？如來說莊嚴佛土者，即非莊嚴，是名莊嚴。 ^17v

須菩提，若菩薩通達無我法者，如來說名真是菩薩！」 ^17w
## 一體同觀
「須菩提，於意云何，如來有肉眼不？」 ^18a

「如是，世尊，如來有肉眼！」 ^18b

「須菩提，於意云何，如來有天眼不？」 ^18c

「如是，世尊！如來有天眼！」 ^18d

「須菩提，於意云何，如來有慧眼不？」 ^18e

「如是，世尊！如來有慧眼！」 ^18f

「須菩提，於意云何，如來有法眼不？」 ^18g

「如是，世尊！如來有法眼！」 ^18h

「須菩提，於意云何，如來有佛眼不？」 ^18i

「如是，世尊！如來有佛眼！」 ^18j

「須菩提，於意云何，恒河中所有沙，佛說是沙不？」 ^18k

「如是，世尊！如來說是沙！」 ^18l

「須菩提，於意云何，如一恒河中所有沙，有如是等恒河，是諸恒河所有沙數佛世界，如是寧為多不？」 ^18m

「甚多，世尊！」 ^18n

佛告須菩提：「爾所國土中所有眾生若干種心，如來悉知。 ^18o

何以故？如來說諸心皆為非心，是名為心！ ^18p

所以者何？須菩提，過去心不可得、現在心不可得、未來心不可得！」 ^18q
## 法界通化
「須菩提，於意云何，若有人滿三千大千世界七寶以用布施，是人以是因緣得福多不？」 ^19a

「如是，世尊！此人以是因緣得福甚多！」 ^19b

（缺譯） ^19c

「須菩提，若福德有實，如來不說得福德多，以福德無故，如來說得福德多！」 ^19d
## 離色離相
「須菩提，於意云何，佛可以具足色身見不？」 ^20a

「不也，世尊！如來不應以具足色身見！ ^20b

何以故？如來說具足色身，即非具足色身，是名具足色身！」 ^20c

「須菩提，於意云何，如來可以具足諸相見不？」 ^20d

「不也，世尊！如來不應以具足諸相見！ ^20e

何以故？如來說諸相具足，即非具足，是名諸相具足！」 ^20f
## 非說所說

（缺譯）^21a
（缺譯）^21b

「須菩提，汝勿謂如來作是念『我當有所說法』！莫作是念！何以故？若人言如來有所說法，即為謗佛！不能解我所說故！ ^21c

須菩提，說法者，無法可說，是名說法！」 ^21d

爾時，慧命須菩提白佛言：
「世尊，頗有眾生，於未來世，聞說是法，生信心不？」 ^21e

佛言：「須菩提，彼非眾生，非不眾生！ ^21f

何以故？須菩提，眾生眾生者，如來說非眾生，是名眾生！」 ^21g
## 無法可得

(缺譯) ^22a

須菩提白佛言：
「世尊，佛得阿耨多羅三藐三菩提，為無所得耶？」 ^22b

佛言：「如是、如是！須菩提，我於阿耨多羅三藐三菩提，乃至無有少法可得，是名阿耨多羅三藐三菩提！ ^22c
## 淨心行善
復次，須菩提，是法平等，無有高下，是名阿耨多羅三藐三菩提！ ^23a

以無我、無人、無眾生、無壽者，
修一切善法，則得阿耨多羅三藐三菩提！ ^23b

須菩提，所言善法者，如來說非善法，是名善法！ ^23c
## 福智無比
須菩提，若三千大千世界中所有諸須彌山王，如是等七寶聚，有人持用布施； ^24a

若人以此般若波羅蜜經乃至四句偈等，受持、讀誦、為他人說，於前福德，百分不及一、百千萬億分、乃至算數譬喻所不能及！」 ^24b
## 化無所化
「須菩提，於意云何？汝等勿謂如來作是念『我當度眾生』！須菩提，莫作是念！ ^25a

何以故？實無有眾生如來度者，
若有眾生如來度者，如來則有我、人、眾生、壽者！ ^25b

須菩提，如來說有我者，則非有我，而凡夫之人，以為有我！ ^25c

須菩提，凡夫者，如來說則非凡夫！」 ^25d
## 法身非相
「須菩提，於意云何，可以三十二相觀如來不？」 ^26a

須菩提言：「如是、如是，以三十二相觀如來。」 ^26b

佛言：「須菩提，若以三十二相觀如來者，轉輪聖王則是如來。」 ^26c

須菩提白佛言：「世尊，如我解佛所說義，不應以三十二相觀如來。」 ^26d

爾時，世尊而說偈言： ^26e

「若以色見我．以音聲求我．是人行邪道，不能見如來。 ^26f

(缺譯) ^26g
## 無斷無滅
「須菩提，汝若作是念『如來不以具足相故，得阿耨多羅三藐三菩提』。 ^27a

須菩提，莫作是念！
如來不以具足相故，得阿耨多羅三藐三菩提！ ^27b

須菩提，汝若作是念『發阿耨多羅三藐三菩提心者，說諸法斷滅』，莫作是念！ ^27c

何以故？發阿耨多羅三藐三菩提心者，於法不說斷滅相！ ^27d
## 不受不貪
須菩提，若菩薩以滿恒河沙等世界七寶持用布施； ^28a

若復有人知一切法無我，得成於忍，此菩薩勝前菩薩所得功德！ ^28b

何以故？須菩提，以諸菩薩不受福德故。」 ^28c

須菩提白佛言：「世尊，云何菩薩不受福德？」 ^28d

「須菩提，菩薩所作福德不應貪著，是故說不受福德。 ^28e
## 威儀寂靜
須菩提，若有人言『如來若來、若去、若坐、若臥』，是人不解我所說義！  ^29a

何以故？如來者，無所從來，亦無所去，故名如來！ ^29b
## 一合理相
須菩提，若善男子、善女人，以三千大千世界碎為微塵。於意云何，是微塵眾寧為多不？」 ^30a

「甚多，世尊！
何以故？若是微塵眾實有者，佛則不說是微塵眾！ ^30b

所以者何？佛說微塵眾，則非微塵眾，是名微塵眾！ ^30c

世尊，如來所說三千大千世界，則非世界，是名世界！ ^30d

何以故？若世界實有者，則是一合相！
如來說一合相，則非一合相，是名一合相！」 ^30e

「須菩提，一合相者，則是不可說，
但凡夫之人，貪著其事！ ^30f
## 知見不生
須菩提，若人言，『佛說我見、人見、眾生見、壽者見。』須菩提，於意云何，是人解我所說義不？」^31a

「世尊，是人不解如來所說義！ ^31b

何以故？世尊說我見、人見、眾生見、壽者見，即非我見、人見、眾生見、壽者見，是名我見、人見、眾生見、壽者見！」 ^31c

「須菩提，發阿耨多羅三藐三菩提心者，於一切法，應如是知、如是見、如是信解，不生法相！ ^31d

須菩提，所言法相者，如來說即非法相，是名法相！ ^31e
## 應化非真
須菩提，若有人以滿無量阿僧祇世界七寶持用布施； ^32a

若有善男子、善女人，發菩薩心者，持於此經乃至四句偈等，受持、讀誦、為人演說，其福勝彼！ ^32b

云何為人演說？
不取於相，如如不動！ ^32c

何以故？一切有為法．如夢幻泡影．如露亦如電．應作如是觀！」 ^32d

佛說是經已，長老須菩提及諸比丘、比丘尼、優婆塞、優婆夷，一切世間天、人、阿修羅，聞佛所說，皆大歡喜，信受奉行。 ^32e

金剛般若波羅蜜經
# 能斷金剛般若波羅蜜多經
唐三藏法師 玄奘 奉詔譯
## 法會因由
如是我聞：
一時， ^1a

薄伽梵在室羅筏，住誓多林給孤獨園，
與大苾芻眾千二百五十人俱。 ^1b

爾時，世尊於日初分，整理裳服，執持衣缽，
入室羅筏大城乞食。 ^1c

時薄伽梵，於其城中，行乞食已，
出還本處。
飯食訖，收衣缽，洗足已，於食後時，
敷如常座，結跏趺坐，端身正願，住對面念。 ^1d

時，諸苾芻來詣佛所。到已，頂禮世尊雙足，右遶三匝，退坐一面。 ^1e
## 善現啟請
具壽善現亦於如是眾會中坐。 ^2a

爾時眾中，
具壽善現，從座而起，偏袒一肩，右膝著地，合掌恭敬，而白佛言： ^2b

希有，世尊，
乃至如來、應、正等覺，能以最勝攝受，攝受諸菩薩摩訶薩；
乃至如來、應、正等覺，能以最勝付囑，付囑諸菩薩摩訶薩。 ^2c

世尊！諸有發趣菩薩乘者，
應云何住？云何修行？云何攝伏其心？ ^2d

作是語已，爾時，世尊告具壽善現曰：善哉、善哉！善現，如是、如是，如汝所說， ^2e

乃至如來、應、正等覺，能以最勝攝受，攝受諸菩薩摩訶薩；
乃至如來、應、正等覺，能以最勝付囑，付囑諸菩薩摩訶薩。 ^2f

是故，善現，汝應諦聽，極善作意，
吾當為汝分別解說！
諸有發趣菩薩乘者，應如是住、如是修行、如是攝伏其心。 ^2g

具壽善現白佛言：「如是，世尊！」願樂欲聞。 ^2h
## 大乘正宗
佛言：善現，諸有發趣菩薩乘者，應當發趣如是之心， ^3a

所有諸有情，有情攝所攝，
若卵生、若胎生、若濕生、若化生、
若有色、若無色、若有想、若無想、若非有想非無想，
乃至有情界施設所施設，如是一切，我當皆令於無餘依妙涅槃界而般涅槃； ^3b

雖度如是無量有情，令滅度已，而無有情得滅度者。 ^3c

何以故？善現，若諸菩薩摩訶薩有情想轉，不應說名菩薩摩訶薩。 ^3d

所以者何？善現，若諸菩薩摩訶薩，不應說言有情想轉，如是命者想、士夫想、補特伽羅想、意生想、摩納婆想、作者想、受者想轉，當知亦爾。何以故？善現，無有少法，名為發趣菩薩乘者。 ^3e
## 妙行無住
復次，善現，
若菩薩摩訶薩，不住於事應行布施，都無所住應行布施； ^4a

不住於色應行布施，不住聲、香、味、觸、法應行布施。 ^4b

善現，如是菩薩摩訶薩，如不住相想應行布施。 ^4c

何以故？善現，若菩薩摩訶薩都無所住而行布施，其福德聚不可取量。 ^4d

佛告善現：於汝意云何，東方虛空，可取量不？ ^4e

善現答言：不也，世尊！ ^4f

善現！如是南西北方、四維上下、周遍十方一切世界虛空，可取量不？ ^4g

善現答言：不也，世尊！ ^4h

佛言：善現，如是、如是！若菩薩摩訶薩都無所住而行布施，其福德聚不可取量，亦復如是。 ^4i

善現，菩薩如是如不住相想應行布施。 ^4j
## 如理實見
佛告善現：於汝意云何，可以諸相具足觀如來不？ ^5a

善現答言：不也，世尊，不應以諸相具足觀於如來！ ^5b

何以故？如來說諸相具足，即非諸相具足。 ^5c

說是語已，佛復告具壽善現言： ^5d

善現！乃至諸相具足，皆是虛妄！乃至非相具足，皆非虛妄！如是以相、非相應觀如來！ ^5e
## 正信希有
說是語已，具壽善現復白佛言：^6a

世尊！頗有有情於當來世，後時、後分、後五百歲，正法將滅時分轉時，聞說如是色經典句，生實想不？ ^6b

佛告善現：勿作是說：
『頗有有情於當來世，後時、後分、後五百歲，正法將滅時分轉時，聞說如是色經典句，生實想不？』^6c

然復，善現，有菩薩摩訶薩於當來世，後時、後分、後五百歲，正法將滅時分轉時，具足尸羅、具德、具慧； ^6d

（缺譯）^6e

復次，善現，彼菩薩摩訶薩非於一佛所承事供養、非於一佛所種諸善根， ^6f

然復，善現，彼菩薩摩訶薩於其非一百千佛所承事供養、於其非一百千佛所種諸善根。 ^6g

乃能聞說如是色經典句，當得一淨信心。 ^6h

善現！如來以其佛智，悉已知彼；如來以其佛眼，悉已見彼。善現！如來悉已覺彼一切有情當生無量無數福聚、當攝無量無數福聚。 ^6i

何以故？善現！彼菩薩摩訶薩無我想轉、無有情想、無命者想、無士夫想、無補特伽羅想、無意生想、無摩納婆想、無作者想、無受者想轉； ^6j

善現！彼菩薩摩訶薩無法想轉、無非法想轉、無想轉亦無非想轉。 ^6k

所以者何？善現！若菩薩摩訶薩有法想轉，彼即應有我執、有情執、命者執、補特伽羅等執； ^6l

若有非法想轉，彼亦應有我執、有情執、命者執、補特伽羅等執。 ^6m

何以故？善現！不應取法、不應取非法！ ^6n

是故，如來密意而說筏喻法門。諸有智者，法尚應斷，何況非法！ ^6o
## 無得無說
佛復告具壽善現言： ^7a

善現，於汝意云何，頗有少法，如來、應、正等覺證得阿耨多羅三藐三菩提耶，頗有少法，如來、應、正等覺是所說耶？ ^7b

善現答言：
世尊，如我解佛所說義者，無有少法，如來、應、正等覺證得阿耨多羅三藐三菩提，亦無有少法，是如來應正等覺所說。 ^7c

何以故？世尊，如來、應、正等覺所證、所說、所思惟法，皆不可取、不可宣說，非法、非非法。 ^7d

何以故？以諸賢聖補特伽羅皆是無為之所顯故。 ^7e
## 依法出生
佛告善現：於汝意云何，若善男子或善女人，以此三千大千世界盛滿七寶，持用布施，是善男子或善女人，由此因緣所生福聚寧為多不？ ^8a

善現答言：甚多，世尊！甚多，善逝！是善男子或善女人，由此因緣所生福聚其量甚多！ ^8b

何以故？世尊！福德聚福德聚者，如來說為非福德聚，是故如來說名福德聚福德聚。 ^8c

佛復告善現言：善現，若善男子或善女人以此三千大千世界盛滿七寶持用布施； ^8d

若善男子或善女人，於此法門乃至四句伽陀，受持、讀誦、究竟通利，及廣為他宣說開示、如理作意，由是因緣所生福聚甚多於前，無量無數。  ^8e

何以故？一切如來、應、正等覺阿耨多羅三藐三菩提皆從此經出，諸佛世尊皆從此經生。 ^8f

所以者何？善現，諸佛法諸佛法者，如來說為非諸佛法，是故如來說名諸佛法諸佛法。 ^8g
## 一相無相
佛告善現：於汝意云何，諸預流者頗作是念『我能證得預流果』不？ ^9a

善現答言：不也，世尊！諸預流者不作是念『我能證得預流之果』！何以故？世尊，諸預流者無少所預，故名預流；
不預色、聲、香、味、觸、法，故名預流。 ^9b

世尊，若預流者作如是念『我能證得預流之果』，即為執我、有情、命者、士夫、補特伽羅等。 ^9c

佛告善現：於汝意云何，諸一來者頗作是念『我能證得一來果』不？ ^9d

善現答言：「不也，世尊！諸一來者不作是念『我能證得一來之果』！何以故？世尊！以無少法證一來性，故名一來。」 ^9e

佛告善現：「於汝意云何，諸不還者頗作是念『我能證得不還果』不？」 ^9f

善現答言：「不也，世尊！諸不還者不作是念『我能證得不還之果』！何以故？世尊！以無少法證不還性，故名不還。」 ^9g

佛告善現：「於汝意云何，諸阿羅漢頗作是念『我能證得阿羅漢』不？」 ^9h

善現答言：「不也，世尊！諸阿羅漢不作是念『我能證得阿羅漢性』。何以故？世尊，以無少法名阿羅漢，由是因緣名阿羅漢。
世尊，若阿羅漢作如是念『我能證得阿羅漢性』，即為執我、有情、命者、士夫、補特伽羅等。 ^9i

所以者何？世尊！如來、應、正等覺說我得無諍住，最為第一。 
世尊！我雖是阿羅漢永離貪欲，而我未曾作如是念：『我得阿羅漢永離貪欲』 ^9j

世尊，我若作如是念『我得阿羅漢永離貪欲』者，如來不應記說我言，『善現善男子得無諍住，最為第一！』
以都無所住，是故如來說名無諍住無諍住！」 ^9k
## 莊嚴淨土
佛告善現：「於汝意云何，如來昔在然燈如來、應、正等覺所，頗於少法有所取不？」 ^10a

善現答言：「不也，世尊！如來昔在然燈如來、應、正等覺所，都無少法而有所取。」 ^10b

佛告善現：若有菩薩作如是言，『我當成辦佛土功德莊嚴。』如是菩薩非真實語！ ^10c

何以故？善現，佛土功德莊嚴佛土功德莊嚴者，如來說非莊嚴，是故如來說名佛土功德莊嚴佛土功德莊嚴。 ^10d

是故，善現，菩薩如是都無所住應生其心，不住於色應生其心，不住非色應生其心，不住聲、香、味、觸、法應生其心，不住非聲、香、味、觸、法應生其心，都無所住應生其心。 ^10e

佛告善現：「如有士夫，具身大身，其色自體，假使譬如妙高山王。善現！於汝意云何，彼之自體為廣大不？」 ^10f

善現答言：「彼之自體廣大，世尊！廣大，善逝！ 何以故？世尊，彼之自體，如來說非彼體，故名自體；非以彼體，故名自體。 」 ^10g
## 無為福勝
佛告善現：「於汝意云何，乃至殑伽河中所有沙數，假使有如是沙等殑伽河，是諸殑伽河沙寧為多不？」 ^11a

善現答言：「甚多，世尊！甚多，善逝！諸殑伽河尚多無數，何況其沙！」 ^11b

佛言：「善現，吾今告汝、開覺於汝，假使若善男子或善女人，以妙七寶盛滿爾所殑伽河沙等世界，奉施如來、應、正等覺。善現，於汝意云何，是善男子或善女人，由此因緣所生福聚寧為多不？」 ^11c

善現答言：「甚多，世尊！甚多，善逝！是善男子或善女人，由此因緣所生福聚其量甚多！」 ^11d

佛復告善現：「若以七寶盛滿爾所沙等世界，奉施如來、應、正等覺；若善男子或善女人，於此法門乃至四句伽他，受持、讀誦、究竟通利，及廣為他宣說開示、如理作意。由此因緣所生福聚，甚多於前無量無數。 ^11e
## 尊重正教
復次，善現，若地方所，於此法門乃至為他宣說開示四句伽他，此地方所，尚為世間諸天、及人、阿素洛等之所供養，如佛靈廟。 ^12a

何況有能於此法門，具足究竟書寫、受持、讀誦、究竟通利，及廣為他宣說開示，如理作意！ ^12b

如是有情成就最勝希有功德！
此地方所大師所住，或隨一一尊重處所若諸有智、同梵行者。」 ^12c
## 如法受持
說是語已，具壽善現復白佛言：
「世尊，當何名此法門，我當云何奉持？」 ^13a

作是語已，佛告善現言：
「具壽，今此法門名為『能斷金剛般若波羅蜜多』。 
如是名字，汝當奉持。 
何以故？ 
善現，如是般若波羅蜜多，如來說為非般若波羅蜜多，是故如來說名般若波羅蜜多。」 ^13b

佛告善現：「於汝意云何，頗有少法如來可說不？」 ^13c

善現答言：「不也，世尊！無有少法如來可說。」 ^13d

佛告善現：「乃至三千大千世界大地微塵，寧為多不？」 ^13e

善現答言：「此地微塵甚多，世尊，甚多，善逝！」 ^13f

佛言：「善現，大地微塵如來說非微塵，是故如來說名大地微塵； 
諸世界如來說非世界，是故如來說名世界。」 ^13g

佛告善現：「於汝意云何，應以三十二大士夫相觀於如來應正等覺不？」 ^13h

善現答言：「不也，世尊，不應以三十二大士夫相觀於如來應正等覺！ 
何以故？世尊三十二大士夫相，如來說為非相，是故如來說名三十二大士夫相。」 ^13i

佛復告善現言：「假使若有善男子或善女人，於日日分，捨施殑伽河沙等自體，如是經殑伽河沙等劫數捨施自體；
復有善男子或善女人，於此法門乃至四句伽他受持、讀誦、究竟通利，及廣為他宣說開示、如理作意。由是因緣所生福聚，甚多於前，無量無數。」 ^13j
## 離相寂滅
爾時，具壽善現聞法威力，悲泣墮淚，俛仰捫淚而白佛言： ^14a

「甚奇希有，世尊！最極希有，善逝！如來今者所說法門，普為發趣最上乘者作諸義利，普為發趣最勝乘者作諸義利！世尊，我昔生智以來，未曾得聞如是法門！ ^14b

世尊，若諸有情聞說如是甚深經典，生真實想，當知成就最勝希有！ 
何以故？世尊，諸真實想真實想者，如來說為非想，是故如來說名真實想真實想。 ^14c

世尊，我今聞說如是法門，領悟、信解，未為希有。 
若諸有情於當來世，後時、後分、後五百歲，正法將滅時分轉時，當於如是甚深法門，領悟、信解、受持、讀誦、究竟通利，及廣為他宣說開示、如理作意，當知成就最勝希有！ ^14d

何以故？世尊，彼諸有情無我想轉、無有情想、無命者想、無士夫想、無補特伽羅想、無意生想、無摩納婆想、無作者想、無受者想轉。 ^14e

所以者何？世尊，諸我想即是非想，諸有情想、命者想、士夫想、補特伽羅想、意生想、摩納婆想、作者想、受者想，即是非想。 ^14f

何以故？諸佛世尊，離一切想。」作是語已， 
爾時，世尊告具壽善現言： ^14g

「如是、如是！
善現，若諸有情聞說如是甚深經典，不驚、不懼、無有怖畏，當知成就最勝希有！ ^14h

何以故？善現，如來說最勝波羅蜜多謂般若波羅蜜多。善現，如來所說最勝波羅蜜多，無量諸佛世尊所共宣說，故名最勝波羅蜜多。如來說最勝波羅蜜多，即非波羅蜜多，是故如來說名最勝波羅蜜多。 ^14i

復次，善現，如來說忍辱波羅蜜多，即非波羅蜜多，是故如來說名忍辱波羅蜜多。 ^14j

何以故？善現，我昔過去世曾為羯利王斷支節肉。我於爾時都無我想、或有情想、或命者想、或士夫想、或補特伽羅想、或意生想、或摩納婆想、或作者想、或受者想。我於爾時都無有想，亦非無想。 ^14k

何以故？善現，我於爾時若有我想，即於爾時應有恚想；我於爾時若有有情想、命者想、士夫想、補特伽羅想、意生想、摩納婆想、作者想、受者想、即於爾時應有恚想。 ^14l

何以故？善現，我憶過去五百生中，曾為自號忍辱仙人。我於爾時，都無我想，無有情想、無命者想、無士夫想、無補特伽羅想、無意生想、無摩納婆想、無作者想、無受者想。我於爾時都無有想，亦非無想。 ^14m

是故，善現，菩薩摩訶薩遠離一切想應發阿耨多羅三藐三菩提心， 
不住於色應生其心，不住非色應生其心，不住聲、香、味、觸、法應生其心，不住非聲、香、味、觸、法應生其心，都無所住應生其心。 ^14n

何以故？善現，諸有所住，則為非住！ 
是故如來說：『諸菩薩應無所住而行布施，不應住色、聲、香、味、觸、法而行布施。』 ^14o

復次，善現，菩薩摩訶薩為諸有情作義利故，應當如是棄捨、布施。 ^14p

何以故？善現，諸有情想即是非想；一切有情，如來即說為非有情。 ^14q

善現，如來是實語者、諦語者、如語者、不異語者。 ^14r

復次，善現，如來現前等所證法、或所說法、或所思法，即於其中非諦非妄。 ^14s

善現，譬如士夫入於闇室，都無所見。當知菩薩若墮於事，謂墮於事而行布施，亦復如是。 ^14t

善現，譬如明眼士夫，過夜曉已，日光出時見種種色。當知菩薩不墮於事，謂不墮事而行布施，亦復如是。 ^14u

復次，善現，若善男子或善女人於此法門受持、讀誦、究竟通利，及廣為他宣說開示、如理作意，則為如來以其佛智悉知是人，則為如來以其佛眼悉見是人，則為如來悉覺是人。如是有情，一切當生無量福聚。 ^14v
## 持經功德
復次，善現，假使善男子或善女人，日初時分以殑伽河沙等自體布施，
日中時分復以殑伽河沙等自體布施，
日後時分亦以殑伽河沙等自體布施，由此異門，
經於俱胝那庾多百千劫以自體布施； ^15a

若有聞說如是法門，不生誹謗。由此因緣所生福聚，尚多於前無量無數。何況能於如是法門具足畢竟書寫、受持、讀誦、究竟通利及廣為他宣說開示、如理作意！ ^15b

復次，善現，如是法門不可思議、不可稱量！應當希冀不可思議所感異熟！ ^15c

善現，如來宣說如是法門，為欲饒益趣最上乘諸有情故、為欲饒益趣最勝乘諸有情故！ ^15d

善現，若有於此法門受持、讀誦、究竟通利，及廣為他宣說開示、如理作意，即為如來以其佛智悉知是人，即為如來以其佛眼悉見是人，則為如來悉覺是人！ ^15e

如是有情一切成就無量福聚！皆當成就不可思議、不可稱量無邊福聚！
善現，如是一切有情，其肩荷擔如來無上正等菩提！ ^15f

何以故？善現，如是法門，非諸下劣信解有情所能聽聞！
非諸我見、非諸有情見、非諸命者見、非諸士夫見、非諸補特伽羅見、
非諸意生見、非諸摩納婆見、非諸作者見、非諸受者見所能聽聞！此等若能受持、讀誦、究竟通利、及廣為他宣說開示、如理作意，無有是處！ ^15g

復次，善現，若地方所聞此經典，此地方所當為世間諸天及人、阿素洛等之所供養，禮敬右遶，如佛靈廟！ ^15h
## 能淨業障
復次，善現，若善男子或善女人，於此經典受持、讀誦、究竟通利及廣為他宣說開示、如理作意，若遭輕毀、極遭輕毀。 ^16a

所以者何？善現，是諸有情宿生所造諸不淨業，應感惡趣，以現法中遭輕毀故，宿生所造諸不淨業皆悉消盡，當得無上正等菩提！ ^16b

何以故？善現，我憶過去於無數劫、復過無數，於然燈如來、應、正等覺先、復過先，曾值八十四俱胝那庾多百千諸佛，我皆承事！既承事已，皆無違犯！善現，我於如是諸佛世尊皆得承事，既承事已，皆無違犯！ ^16c

若諸有情後時、後分、後五百歲，正法將滅時分轉時，於此經典受持、讀誦、究竟通利、及廣為他宣說開示、如理作意。 ^16d

善現，我先福聚於此福聚，百分計之所不能及，如是千分、若百千分、若俱胝百千分、若俱胝那庾多百千分、若數分、若計分、若算分、若喻分、若鄔波尼殺曇分，亦不能及！ ^16e

善現，我若具說當於爾時是善男子或善女人所生福聚，乃至是善男子是善女人所攝福聚，有諸有情則便迷悶、心惑狂亂！ ^16f

是故，善現，如來宣說如是法門不可思議、不可稱量！應當希冀不可思議所感異熟！」 ^16g
## 究竟無我
爾時，具壽善現復白佛言：「世尊，諸有發趣菩薩乘者，應云何住、云何修行、云何攝伏其心？」 ^17a

佛告善現：「諸有發趣菩薩乘者，應當發起如是之心，
『我當皆令一切有情於無餘依妙涅槃界而般涅槃。
雖度如是一切有情令滅度已，而無有情得滅度者。』 ^17b

何以故？善現，若諸菩薩摩訶薩有情想轉，不應說名菩薩摩訶薩！所以者何？若諸菩薩摩訶薩不應說言有情想轉，如是命者想、士夫想、補特伽羅想、意生想、摩納婆想、作者想、受者想轉，當知亦爾！ ^17c

何以故？善現，無有少法，名為發趣菩薩乘者！」 ^17d

佛告善現：「於汝意云何，如來昔於然燈如來、應、正等覺所，頗有少法能證阿耨多羅三藐三菩提不？」 ^17e

作是語已，具壽善現白佛言：「世尊，如我解佛所說義者，如來昔於然燈如來、應、正等覺所，無有少法能證阿耨多羅三藐三菩提！」 ^17f

說是語已，佛告具壽善現言：「如是、如是！
善現，如來昔於然燈如來、應、正等覺所，無有少法能證阿耨多羅三藐三菩提！  ^17g

何以故？善現！如來昔於然燈如來、應、正等覺所，若有少法能證阿耨多羅三藐三菩提者，然燈如來、應、正等覺不應授我記言：『汝摩納婆，於當來世，名釋迦牟尼如來、應、正等覺。』 ^17h

善現，以如來無有少法，能證阿耨多羅三藐三菩提！是故，然燈如來、應、正等覺授我記言：『汝摩納婆，於當來世，名釋迦牟尼如來、應、正等覺。』 ^17i

所以者何？善現，言如來者，即是真實真如增語；
言如來者，即是無生法性增語！
言如來者，即是永斷道路增語！
言如來者，即是畢竟不生增語！
何以故？善現，若實無生，即最勝義！ ^17j

善現，若如是說『如來應正等覺能證阿耨多羅三藐三菩提』者，當知此言為不真實！所以者何？善現，由彼謗我，起不實執！何以故？善現，無有少法，如來、應、正等覺能證阿耨多羅三藐三菩提！ ^17k

善現，如來現前等所證法、或所說法、或所思法，即於其中，非諦非妄。 
是故如來說一切法皆是佛法！ ^17l

善現，一切法一切法者，如來說非一切法，是故如來說名一切法一切法！」 ^17m

佛告善現：「譬如士夫，具身大身。」 ^17n

具壽善現即白佛言：「世尊，如來所說士夫具身大身，如來說為非身，是故說名具身大身。」 ^170

佛言：「善現，如是、如是！若諸菩薩作如是言『我當滅度無量有情』，是則不應說名菩薩！ ^17p

何以故？善現，頗有少法，名菩薩不？」 ^17q

善現答言：「不也，世尊！無有少法，名為菩薩！」 ^17r

佛告善現：「有情有情者，如來說非有情，故名有情。 ^17s

是故如來說，『一切法無有有情、無有命者、無有士夫、無有補特伽羅等』。 ^17t

善現，若諸菩薩作如是言：『我當成辦佛土功德莊嚴』，亦如是說。 ^17u

何以故？善現，佛土功德莊嚴佛土功德莊嚴者，如來說非莊嚴，是故如來說名佛土功德莊嚴佛土功德莊嚴。 ^17v

善現，若諸菩薩於無我法、無我法深信解者，如來、應、正等覺說為菩薩、菩薩！」 ^17w
## 一體同觀
佛告善現：「於汝意云何，如來等現有肉眼不？」 ^18a

善現答言：「如是，世尊！如來等現有肉眼！」 ^18b

佛言：「善現，於汝意云何，如來等現有天眼不？」 ^18c

善現答言：「如是，世尊！如來等現有天眼！ 」 ^18d

佛言：「善現，於汝意云何，如來等現有慧眼不？」 ^18e

善現答言：「如是，世尊！如來等現有慧眼！」 ^18f

佛言：「善現，於汝意云何，如來等現有法眼不？」 ^18g

善現答言：「如是，世尊！如來等現有法眼！」 ^18h

佛言：「善現，於汝意云何，如來等現有佛眼不？」 ^18i

善現答言：「如是，世尊！如來等現有佛眼！」 ^18j

佛告善現：「於汝意云何，乃至殑伽河中所有諸沙，如來說是沙不？」 ^18k

善現答言：「如是，世尊！如是，善逝！如來說是沙！」 ^18l

佛言：「善現，於汝意云何，乃至殑伽河中所有沙數，假使有如是等殑伽河，乃至是諸殑伽河中所有沙數，假使有如是等世界，是諸世界寧為多不？」 ^18m

善現答言：「如是，世尊！如是，善逝！是諸世界，其數甚多！」 ^18n

佛言：「善現，乃至爾所諸世界中所有有情，彼諸有情各有種種，其心流注，我悉能知。 ^18o

何以故？善現，心流注心流注者，如來說非流注，是故如來說名心流注心流注！ ^18p

所以者何？善現，過去心不可得、未來心不可得、現在心不可得！」 ^18q
## 法界通化
佛告善現：「於汝意云何，若善男子或善女人，以此三千大千世界盛滿七寶，奉施如來、應、正等覺，是善男子或善女人，由是因緣所生福聚寧為多不？」 ^19a

善現答言：「甚多，世尊！甚多，善逝！」 ^19b

佛言：「善現，如是、如是！彼善男子或善女人，由此因緣所生福聚，其量甚多！ ^19c

何以故？善現，若有福聚，如來不說福聚福聚！」 ^19d
## 離色離相
佛告善現：「於汝意云何，可以色身圓實觀如來不？」 ^20a

善現答言：「不也，世尊！不可以色身圓實觀於如來！ ^20b

何以故？世尊色身圓實色身圓實者，如來說非圓實，是故如來說名色身圓實色身圓實！」 ^20c

佛告善現：「於汝意云何，可以諸相具足觀如來不？」 ^20d

善現答言：「不也，世尊！不可以諸相具足觀於如來！ ^20e

何以故？世尊諸相具足諸相具足者，如來說為非相具足，是故如來說名諸相具足諸相具足！」 ^20f
## 非說所說
佛告善現：「於汝意云何，如來頗作是念：『我當有所說法』耶？」 ^21a

（缺譯）^21b

「善現，汝今勿當作如是觀！何以故？善現，若言如來有所說法，即為謗我，為非善取！^21c

何以故？善現，說法說法者，無法可得，故名說法！ 」 ^21d

爾時，具壽善現白佛言：
「世尊，於當來世，後時、後分、後五百歲，正法將滅時分轉時，頗有有情聞說如是色類法已，能深信不？」 ^21e

佛言：「善現，彼非有情，非不有情！ ^21f

何以故？善現，一切有情者，如來說非有情，故名一切有情！」 ^21g
## 無法可得
佛告善現∶「於汝意云何，頗有少法，如來、應、正等覺現證無上正等菩提耶？」^22a

具壽善現白佛言：
「世尊，如我解佛所說義者，無有少法，如來、應、正等覺現證無上正等菩提！」^22b

佛言：「善現，如是、如是！於中少法無有、無得，故名無上正等菩提！^22c
## 淨心行善
復次，善現，是法平等，於其中間，無不平等，故名無上正等菩提！ ^23a

以無我性、無有情性、無命者性、無士夫性、無補特伽羅等性平等故，名無上正等菩提！
一切善法無不現證、一切善法無不妙覺！ ^23b

善現，善法善法者，如來一切說為非法，是故如來說名善法善法！ ^23c
## 福智無比
復次，善現，若善男子或善女人集七寶聚，量等三千大千世界其中所有妙高山王，持用布施； ^24a

若善男子或善女人，於此般若波羅蜜多經中乃至四句伽他，受持、讀誦、究竟通利，及廣為他宣說開示、如理作意。善現！前說福聚於此福聚，百分計之所不能及，如是千分、若百千分、若俱胝百千分、若俱胝那庾多百千分、若數分、若計分、若算分、若喻分、若鄔波尼殺曇分亦不能及！」 ^24b
## 化無所化
佛告善現：「於汝意云何，如來頗作是念『我當度脫諸有情』耶？善現，汝今勿當作如是觀！ ^25a

何以故？善現，無少有情如來度者！
善現，若有有情如來度者，如來即應有其我執、有有情執、有命者執、有士夫執、有補特伽羅等執！^25b

善現，我等執者，如來說為非執，故名我等執，而諸愚夫異生，強有此執！ ^25c

善現，愚夫異生者，如來說為非生，故名愚夫異生！」 ^25d
## 法身非相
佛告善現：「於汝意云何，可以諸相具足觀如來不？」 ^26a

善現答言：「如我解佛所說義者，不應以諸相具足觀於如來！」 ^26b

佛言：「善現，善哉、善哉，如是、如是！如汝所說，『不應以諸相具足觀於如來。』善現，若以諸相具足觀如來者，轉輪聖王應是如來。是故，不應以諸相具足觀於如來，如是應以諸相非相觀於如來！」 ^26c

（缺譯） ^26d

爾時，世尊而說頌曰： ^26e

^gatha「諸以色觀我、以音聲尋我，彼生履邪斷，不能當見我。 ^26f

^gatha應觀佛法性，即導師法身，法性非所識，故彼不能了。」 ^26g
## 無斷無滅
佛告善現：「於汝意云何，如來、應、正等覺以諸相具足現證無上正等覺耶？ ^27a

善現，汝今勿當作如是觀！
何以故？善現，如來、應、正等覺不以諸相具足現證無上正等菩提！ ^27b

復次，善現，如是發趣菩薩乘者，頗施設少法若壞、若斷耶？善現，汝今勿當作如是觀！ ^27c

諸有發趣菩薩乘者，終不施設少法若壞、若斷！ ^27d
## 不受不貪
復次，善現，若善男子或善女人以殑伽河沙等世界盛滿七寶，奉施如來、應、正等覺； ^28a

若有菩薩於諸無我、無生法中，獲得堪忍，由是因緣所生福聚，甚多於彼！ ^28b

復次，善現，菩薩不應攝受福聚！」 ^28c

具壽善現即白佛言：「世尊，云何菩薩不應攝受福聚？」 ^28d

佛言：「善現，所應攝受，不應攝受，是故說名所應攝受。 ^28e
## 威儀寂靜
復次，善現，若有說言『如來若去、若來、若住、若坐、若臥』，是人不解我所說義！  ^29a

何以故？善現，言如來者，即是真實、真如增語，都無所去，無所從來，故名如來、應、正等覺！ ^29b
## 一合理相
復次，善現，若善男子或善女人，乃至三千大千世界大地極微塵量等世界，即以如是無數世界色像為墨如極微聚。善現，於汝意云何，是極微聚寧為多不？」 ^30a

善現答言：「是極微聚甚多，世尊，甚多，善逝！ ^30b

何以故？世尊，若極微聚是實有者，佛不應說為極微聚！ ^30c

所以者何？如來說極微聚，即為非聚，故名極微聚！ ^30d

如來說三千大千世界，即非世界，故名三千大千世界！ ^30e

何以故？世尊，若世界是實有者，即為一合執！
如來說一合執，即為非執，故名一合執！」 ^30f

佛言：「善現，此一合執，不可言說、不可戲論，
然彼一切愚夫異生，強執是法！ ^30g
## 知見不生
何以故？善現！若作是言，『如來宣說我見、有情見、命者見、士夫見、補特伽羅見、意生見、摩納婆見、作者見、受者見。』於汝意云何，如是所說為正語不？」 ^31a

善現答言：「不也，世尊！不也，善逝！如是所說非為正語！ ^31b

所以者何？如來所說我見、有情見、命者見、士夫見、補特伽羅見、意生見、摩納婆見、作者見、受者見，即為非見，故名我見乃至受者見！」 ^31c

佛告善現：「諸有發趣菩薩乘者，於一切法，應如是知、應如是見、應如是信解，如是不住法想！ ^31d

何以故？善現，法想法想者，如來說為非想，是故如來說名法想法想！ ^31e
## 應化非真
復次，善現，若菩薩摩訶薩以無量無數世界盛滿七寶，奉施如來、應、正等覺； ^32a

若善男子或善女人，於此般若波羅蜜多經中乃至四句伽他，受持、讀誦、究竟通利、如理作意，及廣為他宣說開示，由此因緣所生福聚甚多於前，無量無數！ ^32b

云何為他宣說開示？
如不為他宣說開示，故名為他宣說開示！」 ^32c

爾時世尊而說頌曰：^gatha「諸和合所為．如星翳燈幻．露泡夢電雲，應作如是觀！」 ^32d

時薄伽梵說是經已，尊者善現及諸苾芻、苾芻尼、鄔波索迦 、鄔波斯迦，并諸世間天、人、阿素洛、健達縛等，聞薄伽梵所說經已，皆大歡喜，信受奉行。 ^32e

能斷金剛般若波羅蜜多經